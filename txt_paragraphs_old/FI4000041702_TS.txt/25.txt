Velkakirjoihin sijoittamista harkitsevien tulee tutustua kohtaan "Riskitekijät". Sijoittajien tulee perustaa Velkakirjoja koskeva sijoituspäätöksensä Listalleottoesitteessä esitettyihin tietoihin kokonaisuutena. Tietyt tässä tiivistelmässä käytetyt termit on määritelty muualla tässä Listalleottoesitteessä.
Yleistä
Talvivaara on kansainvälisesti merkittävä perusmetallien tuottaja, joka keskittyy ensisijaisesti nikkelin ja sinkin tuotantoon. Talvivaaran tärkein resurssi on Talvivaaran kaivos Sotkamossa. Talvivaaran monimetalliset esiintymät, Kuusilampi ja Kolmisoppi, muodostavat yhden Euroopan suurimmista tiedossa olevista sulfidisen nikkelin esiintymistä. Luokitellut mineraalivarannot ovat Talvivaaran tämänhetkisen arvion mukaan 1 550 miljoonaa tonnia malmia, josta 1 121 miljoonaa tonnia on todetut ja todennäköiset -kategoriassa.
Takaaja, jolla on yksinomainen oikeus hyödyntää Talvivaaran esiintymää, on Liikkeeseenlaskijan ainoa operatiivinen tytäryhtiö ja se harjoittaa kaivos- ja kaivannaistoimintaa Talvivaaran kaivoksella. Liikkeeseenlaskijan omistusosuus Takaajassa on 84 prosenttia ja jäljelle jäävän 16 prosenttia omistaa Outokumpu Mining Oy ("Outokumpu Mining").
Talvivaara aloitti toimintansa Talvivaaran kaivoksella vuonna 2008 ja tuotti ensimmäiset kaupalliset nikkelisulfidieränsä helmikuussa 2009. Tämän jälkeen Talvivaara on keskittynyt tuotantonsa ylösajoon. Kaivoksen sivutuotteina Talvivaara tuottaa sinkkiä ja kobolttia, ja se odottaa myös tuottavansa kuparia vuodesta 2012 lähtien. Lisäksi Talvivaara julkisti helmikuussa 2010 suunnitelmansa ottaa talteen sivutuotteena saatavaa uraania uraanioksidin muodossa. Valtioneuvosto myönsi 1.3.2012 ydinenergialaissa vaaditun luvan, mutta ympäristölupahakemus on vireillä tämän esitteen päivämääränä.
Talvivaara tuottaa metallinjalostusyrityksille metallipuolituotteita, kuten nikkelikobolttisulfidia, sinkkisulfidia ja kuparisulfidia. Talvivaara on tehnyt Norilsk Nickel Harjavalta Oy:n ("Norilsk Nickel") kanssa 10-vuotisen, markkinahintoihin perustuvan myynti- ja ostosopimuksen Talvivaaran kaivoksen koko nikkeli- ja kobolttituotannosta. Tammikuussa 2010 Talvivaara Sotkamo teki sinkkituotantoaan koskevan tuotevirtasopimuksen ("Sinkkituotantoa koskeva tuotevirtasopimus") Nyrstar Sales & Marketing NV:n ja Nyrstar NV:n (yhdessä "Nyrstar") kanssa. Sinkkituotantoa koskevan tuotevirtasopimuksen ehtojen mukaisesti Talvivaara toimittaa koko sinkkituotantonsa Nyrstarille, kunnes 1 250 000 tonnia sinkkiä on toimitettu. Lisäksi Talvivaara Sotkamo teki helmikuussa 2011 Cameco Corporationin ("Cameco") kanssa uraanin myynti- ja ostosopimuksen.
Talvivaara kehittää Talvivaaran esiintymää biokasaliuotusteknologian avulla. Teknologiassa hyödynnetään kotoperäistä elävää bakteerikantaa metallien erottamiseksi malmista. Viime vuosina Talvivaara on osoittanut biokasaliuotusteknologian käyttökelpoisuuden nikkelin erottamisessa Talvivaaran malmista. Talvivaaran malmivaranto soveltuu hyvin avolouhintaan ohuen irtomaakerroksen, resurssien suotuisan geometrian ja alhaisen sivukivi-malmisuhteen ansiosta. Talvivaaran malmin metallipitoisuus on suhteellisen matala (0,22 prosenttia nikkeliä), mutta se sopii hyvin biokasaliuotukseen, sillä korkea sulfidipitoisuus ja matala pH mahdollistavat nopean liuotuksen ja vähentävät kemiallisen katalyysin tarvetta.
Vuonna 2011 Talvivaara tuotti 16 087 tonnia nikkeliä ja 31 815 tonnia sinkkiä ja sen liikevaihto 31.12.2011 päättyneellä tilikaudella oli 231,2 miljoona euroa. Talvivaaralla oli 31.12.2011 461 työntekijää.
5

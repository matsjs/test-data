Oppdatering på finansiell stilling og lånevilkår
Fredrikstad Energi AS er i sine låneavtaler med banker og obligasjonseiere underlagt krav til finansielle nøkkeltall («covenants») for konsernet. Disse kravene er egenkapitalandel på over 25%; gjeldsgrad under 2,25 samt rentedekningsgrad over 2,0. Per 31.12.2017 var samtlige betingelser oppfylt med en egenkapitalandel på 26,6%, gjeldsgrad på 2,09 samt rentedekningsgrad på 2,32.
Gjennom 2018 har en kombinasjon av høye volumer innen nett- og markedsvirksomhetene samt et fortsatt høyt investeringsnivå medført en vekst i konsernets totale eiendeler, hvilket har medført at selskapet p.t. ikke oppfyller kravet til egenkapitalandel. Videre gjør svake resultater i 2. halvår 2017 at det blir utfordrende å opprettholde kravet til rentedekningsgrad når denne måles på 12 måneders rullerende basis.
Selskapet forventer derfor at man ikke vil være i stand til å overholde gjeldende covenants for 1. halvår 2018, som forventes rapportert 31. august, og man har derfor innledet dialog med sine bankforbindelser samt med Nordic Trustee som tillitsmann for obligasjonslånene, med sikte på å få innvilget midlertidige lettelser i låneavtalene. Selskapet har engasjert Arctic Securities som finansiell rådgiver for å bistå i dialogen med obligasjonseierne.
Videre er selskapet i dialog med sine eiere, Fredrikstad kommune og Hafslund Handel AS, om en oppkapitalisering av selskapet. En avklaring fra eierne forventes innen 22. juni.
Selskapet vil komme tilbake med mer informasjon når dette foreligger.
Fredrikstad, 13. juni 2018
Kontaktpersoner Fredrikstad Energi AS: Konsernsjef Trond V. Andersen, tlf +47 414 49 439 CFO Ronny Berg, tlf +47 997 24 280
Kontaktperson Arctic Securities: Jan Henrik Getz, tlf +47 484 03 292


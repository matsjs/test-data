May 8th, 2014
Villkorsändringen avseende Bactiguards obligationslån godkänd
Den 10 april 2014 kallade Bactiguard fordringshavarna i bolagets obligationslån 2011/2016 till fordringshavarmöte för att besluta om en föreslagen villkorsändring. Genom ett skriftligt omröstningsförfarande, som avslutades den 8 maj 2014, har fordringshavarna godkänt villkorsändringen. De nya villkoren gäller därmed från och med den 8 maj 2014.
Bactiguard kommunicerade i februari 2014 att en process påbörjats för att utvärdera förutsättningarna för att notera bolagets aktier på NASDAQ OMX Stockholm inom 18 månader. Obligationsvillkoren innehåller en begränsning att genomföra ägarförändringar i bolaget. För att möjliggöra en vidare ägarspridning av bolagets aktier har definitionen av kontrollägarskifte i obligationslånevillkoren ändrats till att endast avse förändringar i röstinnehav. Efter villkorsändringen innebär obligationsvillkoren en begränsning för nuvarande huvudägare att minska sitt sammanlagda innehav under 50 procent av rösterna i bolaget.
Informationen är sådan som Bactiguard Holding AB (publ) ska offentliggöra enligt lagen om värdepappersmarknaden och/eller lagen om handel med finansiella instrument. Informationen lämnades för offentliggörande 2014-05-08, kl 17.00.
För ytterligare information kontakta:
Fredrik Järrsten CFO Mobil: 0725-500 089
Om Bactiguard: Bactiguard är ett svenskt medicinteknikföretag som utvecklar, tillverkar och exporterar ett patenterat ytskikt som motverkar bakterietillväxt på sjukvårdsprodukter. Företagets teknologi förhindrar vårdrelaterade infektioner och bidrar till lägre vårdkostnader och minskad antibiotikaanvändning. Bactiguard-behandlade urinvägskatetrar är marknadsledande i USA och Japan, och de senaste åren har bolaget tagit fram en egen produktportfölj med behandlade katetrar för urin-, luft- och blodvägar. Bactiguard är inne i en stark expansionsfas med fokus på nya marknader i EU, Mellanöstern, Asien och Sydamerika. Företaget har ca 60 anställda med huvudkontor i Stockholm och produktionsanläggningar i Markaryd och Malaysia.

